# -*- mode: mandoku-view; -*-
#+TITLE: 西隱集
#+DATE: 2015-08-25 00:16:05.393572
#+PROPERTY: ID KR4e0009
#+PROPERTY: BASEEDITION WYG    
#+PROPERTY: JUAN 後序
<pb:KR4e0009_WYG_012-1a>¶
西隠集後序¶
予儋析滑符蒞止越禩民喻予衷而予得間于民聴也¶
乃徃據獻哲考羅舊章則祭酒西隠宋先生其彰彰較¶
著者也爰諏其家藏得一筴焉予睇之盖載輯于上海¶
張君趨教滑時所手錄而滑先達王先生崇之令上海¶
從其後得之正諸學士錢先生序而刻于其邑者也滑¶
故囏有之即兹筴中歴乆多爛斷漶漫幾不可觸手接¶
睫索其副無有矣大悚息此邦文獻雖光逺自他有耀¶
<pb:KR4e0009_WYG_012-1b>¶
而桑梓尠見可乎哉可乎哉惟時憲節顧眀府公篤文¶
嗜古討幽彰教予持而上之惠徼弁首教言遂趣工複¶
鏤用𢎞布焉粤惟兹滑分躔東璧輝應圖書古稱美秀¶
而文多君子地也負巘挾河前記美之盖磅礴欝積而¶
西隠鍾焉則其發為文章豈淺鮮哉且其遭遘眀興賢¶
逢聖合師表宗邑紬闡國華一代人文藉閎鬯焉夫彼¶
談天炙轂雕龍篆蠃斃精棘刺之造猴罄工削圭之成¶
葉猶爾襍然災木簧鼔聾瞶後世有述焉矧此曦光曙¶
<pb:KR4e0009_WYG_012-2a>¶
曜啓因晤于衆眀霆震春轟皷行揚于羣蟄應昌眀¶
于王國範埏埴于蒸髦赫赫焞焞烈烈訇訇誠所謂經¶
國之大業不朽之盛事者乎寄之無瑕而昭之无極豈¶
不偉哉盖鈞廣英咸糺縵輝媚固非靡靡下里爭耀爝¶
光爾也冠緌佩璲之中而有甘石摯野者出必能象而¶
書之聆而冩之用輝煌于道化振響于身名豈曰小補¶
之哉豈曰小補之哉刻成恐其蕪没系數語以申究其¶
意博觀君子或有取焉若乃實歴榮遇功熙文美則昔¶
<pb:KR4e0009_WYG_012-2b>¶
錢太史王柱史及今顧憲府之述備矣又何贅焉萬厯¶
戊寅孟夏賜進士第文林郎知滑縣事東萊劉師魯書¶
于忠節齋¶
